---
title: KAPITOLA XXX\.Poutník na palácu Moudrosti obžalován
contentType: prose
---

### Poutník před královnu s. Moudrost postaven

**_1._** I uvedli mne na nějakou velikou síň, na níž mne nejprv světlo oblesklo neobyčejné; nejen proto, že oken plno bylo, ale více pro drahé (jakž pravili) kamení, jimž stěny vysazeny byly vůkol, a půda postřená čalouny drahými, též od zlata se třpytícími; místo pak stropu byl oblak jakýsi či mlha. Čehož sem plně examinovati neměl kdy, protože mi oči na samu tu milou královnu ihned obráceny byly, kteráž na nejvyšším místě pod majestátem seděla a okolo ní z obou stran stojící rady a služebnice její, komonstvo k užasnutí velebné. I zhrozil sem se slávy té, zvláště když počaly jedna za druhou na mne vzhlédati. I dí mi Všudybud: „Nestrachuj se nic, předstup blíž, ať tě i královna Její Milost spatří, a buď srdnatý, na stud však a zdvořilost nezapomínaje.“ A tak mne vedl až doprostřed a kázal mi se z nízka pokloniti; což já, nevěda, jak činiti, učinil sem.

### A tu obžalován

**_2._** A tlumočník můj, tlumočníkem se ode mne bez mé vůle udělav, v tato slova řeč začal: „Nejjasnější světa královno, přestkvělý Boží paprsku, Moudrosti velebná! Tento teď, kteréhož sme před důstojnost obličeje tvého přivedli, mládenec, dostav štěstím jakýmsi od Osuda (rejenta tvé milosti) dovolení, aby všecky stavy a řády přeslavného tohoto království světa, v kterémž tebe nejvyšší Bůh na místě svém, aby v něm všecko prozřetedlností svou od končin až do končin jeho řídila, postavil, projíti a shlédnouti mohl, od nás teď, kteříž sme podle prozřetedlnosti vůle tvé takovým za průvodčí nařízeni, skrze všecky stavy proveden jest. Avšak (což s pokorou a bolestí před tebou vyznáváme) vší naší upřímnou a věrnou prací toho sme při něm dovésti nemohli, aby sobě jistý řád oblíbě, pokojně se v něm usadil a jeden z věrných, poslušných, stálých vlasti této veřejné obyvatelů byl; nýbrž vždycky a při všem nám teskní, všecko sobě nechutná a po čemsi jiném neobyčejném dychtí. Protož my jeho divoké žádosti za dosti učiniti, ani ji vyrozuměti nemohouc, před tvou teď velebnou jasnost jej stavíme a prozřetedlnosti tvé, co se s ním učiniti vidí, poroučíme.“

### A lekal se

**_3._** Tyto řeči (jichž sem se nenadál) slyše já, každý souditi můž, jak mi k mysli bylo. Nebo sem dobře již viděl, že sem já tu na soud přiveden, protož sem se lekal.

### Sok

Zvláště vida u trůnu královny ležící ukrutnou šelmu (pes-li, či rys, či drak nějaký byl, nevím dobře) a na mne jiskřícíma očima vyhlédající; jíž, viděl sem, že nebylo než poštvání na mne potřebí.

### Moc

Stáli také tu dva oděnci, drabanti královny, v ženském sic rouchu, hrozní však, zvláště levý. Nebo byl v pancíři železném špičatém jako jež (jehož i dotknouti se, viděl sem, že nebezpečno); u rukou i noh měl ocelivé pazoury, v ruce jedné oštíp a meč, v druhé luk a oheň mající.

### Úlisnost

Druhý mi se ne tak hrozný jako směšný zdál. Nebo měl místo pancíře liščí, naruby obrácený kožich, místo halapartny v ruce též liščí ocas, v levé pak větev s ořechy, jimiž štěrkal, maje.

### Promluvení k němu

**_4._** Když odmluvil tlumočník (a ať také dím zrádce) můj, královna (tvář nejsubtilnějším kmentem přistřenou majíc) takto řečí vážnou a rozvláčitou promluvila: „Mládenče zdárný, úmysl tvůj, žes všecko v světě prohlédnouti žádostiv byl, ne zle mi se líbí (čehož já každému z nejmilejších svých ráda přeji a k tomu skrze věrné tyto služebníky a služebnice své ráda napomáhám). Ale tohoť o tobě nerada slyším, že tak cosi vybíravého jsi, a učiti se jakožto novotný v světě host maje, ty se v mudrování vydáváš. Pro kterouž příčinu ač bych tě jiným na příklad v kázeň svou vzíti mohla, však poněvadž raději obmýšlím, aby příkladové snášelivosti a dobroty nežli přísnosti mé vůbec známi byli, shovímť ještě a tuto při sobě na hradě svém tobě bytu propůjčujíc povoluji, aby lépeji sobě sám a správě mé vyrozumíval. Važiž sobě této milosti mé a věziž, že se ne každému na tato tajná místa, kdež se dekretové a úsudkové světa dějí, přicházeti dostává.“ Což domluvivši rukou pokynula, a já podle daného návěští ustoupil v stranu, co to bude, dívati se opět žádostiv jsa.

### Rady královské

**_5._** Mezitím postavě se v stranu ptám se tlumočníka, jak těm radám říkají, jaký mezi nimi řád a jaká které povinnost? I dí mi: „Ty nejblíže královny Její milosti stojící jsou tajné rady: po pravici _Čistota_, _Bedlivost_, _Opatrnost_, _Rozmyslnost_, _Přívětivost_, _Mírnost_; po levici pak _Pravda_, _Horlivost_, _Opravdovost_, _Udatnost_, _Trpělivost_, _Stálost_; a ty jakožto rady vždycky trůnu královskému přístojí.“

### Úřednice královské

**_6._** Tyto pak v nižších šraňcích stojící jsou úřednice a místodržící její v světě. Ta v šeré sukni, zavitá, jest místodržící nad dolní stranou a slove _Industria_, _Snažnost_; ta pak v zlatohlavu a nabíraném obojku pod věncem (všaks ji, za to mám, prvé již viděl) místodržící nad hradem Blahoslavenství a slove paní _Fortuna_. Ty obě i s svými pomocnicemi někdy tam jsou při svých řízeních, někdy zde, jakož pro postavování se na službu, tak i pro přijímání úsudků a rozkazů. A ta opět každá má své podrejentí, jako paní Industria nad stavem manželským _Milost_, nad řemesly a živnostmi _Pracovitost_, nad učenci _Důvtipnost_, nad duchovenstvem _Nábožnost_, nad vrchnostmi _Spravedlnost_, nad soldáty _Srdnatost_ etc.“

### Ženský regiment v světě

**_7._** Já jména ta krásná slyše, avšak proti tomu všecko naopak v světě vida, byl bych rád něco řekl, nesměl sem však již. Pomyslil sem sobě toliko: „Divná toho světa správa! Král žena, raddy ženy, úředníci ženy, všecken regiment ženský! Coť se ho kdo báti má!“

### Drabanti

**_8._** I zeptám se ještě na ty drabanty dva, co a k čemu jsou? On, že „i královna Její Milost své nepřáteli a úkladníky má, před nimiž se hájiti musí. Tento prý v liščí zbroji slove _Úlisnost_, onen druhý v železi a ohni slove _Moc_. Kde jeden obrániti nemůž, brání druhý, oba se vespolek zastupujíce. Pes pak při nich jest místo strážného, aby, kde kdo podezřelý se blíží, štěkáním svým oznamoval a odháněl; slove u dvoru _Pošta_, ale kterým se povinnost jeho nehrubě líbí, přezdívají mu _Sok_. Ty však lelkování nechaje, poslouchej a pozoruj věcí samých, kteréž se tu díti budou.“ „Dobře,“ řekl sem, „rád.“
