---
title: "KAPITOLA XXXIII\\. Šalomoun marnosti a\_šalby světa vyjevuje"
contentType: prose
---

### Eccl. 1. 2. 15. Moudrosti světské larva odkryta

**_1._** Tu Šalomoun, kterýž až potud dívaje se tiše seděl, déle se již držeti nemoha, hlasem velikým volati začal: „Marnost nad marnostmi a všecko marnost! Tak-liž co křivého jest, zpřímiti se nemůž? Nelze-liž ani nedostatků sčísti?“ A povstav i zástup jeho veškeren s hřmotem velikým, ubírá se přímo k trůnu královny (aniž tomu buď ta vzteklá Pošta, aneb drabanti z obou stran překaziti co mohli, protože křikem a bleskem jeho zaraženi byli, jako i sama s radami svými královna). On tedy vztáhna ruku, sejme z obličeje jejího zastření, kteréž ač se prvé cosi drahého a stkvoucího zdálo, nenašlo se však býti než pavučinou. A aj, tvář její se ukázala bledá, však odutá, červenosti sic něco na lících, však líčené (což se odlupováním po místech znamenalo) mající, ruce tolikéž prašivé spatříny a všecko tělo nemilé i dýchání její smrduté. Čehož sem já se zděsil i všickni přítomní, že jsme jako strnutí stáli.

### I jejím radám

**_2._** Šalomoun pak obrátiv se k radám domnělé té královny, zodjímal i jim larvy a řekl: „Vidím, že na místě Spravedlnosti _Nespravedlnost_ panuje a na místě Svatosti _Ohavnost_. Bedlivost vaše jest _Podhlídavost_; Opatrnost vaše _Chytrost_; Přívětivost vaše _Pochlebenství_; Pravda vaše _Tvárnost_ jen; Horlivost vaše _Vzteklost_; Udatnost vaše _Opovážlivost_; Milost vaše _Bujnost_; Pracovitost vaše _Otroctví_; Důvtipnost vaše _Domnínka_; Nábožnost vaše _Pokrytství_ etc. (Eccl. 12. 14.) Vy-liž na místě Boha Všemohoucího svět říditi máte? Přivedeť Bůh na soud všeliký skutek a každou věc tajnou, buďto dobrou nebo zlou. Já pak půjdu a hlásati všemu světu budu, aby se svoditi a mámiti nedali.“

### Šalomoun marnosti světa po všem světě rozhlašuje

**_3._** A obrátiv se šel s hněvem a zástupové jeho za ním; a když po ulicích „marnost nad marnostmi a všecko marnost“ volati začal, sbíhali se odevšad národové a lidé a jazykové i králové a královny z končin dalekých; a on dštil výmluvností a vyučoval je. Nebo slova jeho byla podobna ostnům a hřebíkům vbitým etc.

### Rada proti němu, aby přelstěn byl

**_4._** Já pak nešel sem za ním, ale s svými vůdci, zděšenými ještě, tu na palácu státi sem zůstal, a co se tu dále dálo, spatřil. Jmenovitě že královna, z omráčení toho se proberuc, s radami svými, co je dělať, raditi se začala. Kdež Horlivost, Opravdovost a Udatnost raditi chtěly, aby všecka moc sebrána a za ním poslána byla, aby jat byl. Opatrnost naproti tomu radila, že se mocí nic nespraví, poněvadž nejen sám on mocný také jest, ale i všeho téměř světa potah již po sobě má (jakož vracující se jedna za druhou pošty o tom, co se tam děje, oznamovaly); než aby poslána za ním byla Přívětivost s Úlisností, a ty aby k sobě z hradu Fortuny Rozkoš přivezmouc po něm šly, a kdekoli jest, ochalebně se k němu vinuly, krásu, slávu, libost království tohoto ukazujíce a schvalujíce; snad že tak uloven bude, jiné cesty že ona neví naprosto žádné. I schválena ta rada, a aby ty tři hned šly, poručeno.
