---
title: KAPITOLA LI\. Smrt křesťanů věrných
contentType: prose
---

### Smrt křesťanů libá

**_1._** Když sem se pak dosti mezi křesťany těmito naprocházel a na jejich činy nadíval, spatřil sem naposledy, že i mezi nimi Smrt se procházela; ale ne tak jako v světě postavy mrzuté, nahá, nemilá, než obvinutá pěkně prostěradly Kristovými, jichž v hrobě byl zanechal. Ta jednak k tomu, jednak k onomu přistoupivši, že čas jest odejíti z světa, pověděla. Ach, jaká radost a plesání, kdo té noviny dostal! Jen aby spíš bylo, všeliké bolesti, i meč, i oheň, i kleště, i všecko podnikali. I usnul každý pokojně, tiše a libě.

### Způsob jejich po smrti

**_2._** A já hledě, co s nimi dále bude, spatřil sem, že anjelé podle Božího poručení každému místo obhlídli, kde by pokojíček svůj a odpočinutí míti mělo tělo jeho; kamž když od přátel neb nepřátel neb anjelů samých vloženo bylo, ostříhali hrobu, aby těla svatých v pokoji před Satanem chována byla a ani nejmenší prášek z nich se neztratil. Jiní zatím anjelé duši pojmouc, nesli zhůru v blesku a plesání divném; kamž když sem za nimi (perspicillí přiopraviv) zrakem víry pronikl, spatřil sem slávu nevypravitedlnou.
