---
title: KAPITOLA VI\.Osud rozděluje povolání
contentType: prose
---

<section>

### Branný světa osud

**_1._** I zejdeme po jakéms tmavém šneku dolů, a aj, v té bráně veliká síň plná mladého lidu, a po pravé straně sedící zuřivý stařec a držící v ruce veliký měděný hrnec. I viděl sem, an k němu všickni od brány života přicházející přistupovali a každý do toho hrnce sáhna a cedulku s nějakým písmem vytáhna, hned do některé ulice města, jeden s radostí a výskáním běžel, jiný s zámutkem a stýskáním, kroutě se a ohlédaje šel.

### Povolání rozdělující

**_2._** I přistoupím blíž a nahlédnu některým do těch cedulek a vidím, že tento vytáhl: _Panuj_, jiný: _Služ_; tento: _Rozkazuj_; jiný: _Poslouchej_; tento: _Piš_; jiný: _Oř_; tento: _Uč se_; jiný: _Kopej_; tento: _Suď_, jiný: _Bojuj_ etc. I divím se, co to jest. Všezvěd mi dí: „Tu se povolání a práce rozdělují, k čemu se kdo v světě potřebovati dáti má. Ten pak správce nad losy slove _Osud_, od něhož každý do světa vcházející instrukcí tím způsobem vzíti musí.“

### Poutník o prohlédnutí prvé všeho prosí

**_3._** Vtom mne Mámil z druhé strany drbne, abych také sáhl, návěští dávaje. Já prosil, abych nucen nebyl jednoho něčeho hned (bez prohlédnutí prvé) chytiti, ovšem tak slepému štěstí, sedni mi co sedni, se poručiti. Ale povědíno mi, že to bez vědomí a dovolení pana rejenta, Osuda, býti nemůže; takž já k němu přistoupě, pokorně žádost svou přednáším: já že sem tím oumyslem přišel, abych sám všecko prohlédl, a teprv co by mi se líbilo, sobě vybral.

### A povolení dostává

**_4._** On odpověděl: „Synu, vidíš, že toho jiní nečiní, ale co se jim podá neb naskytne, toho se drží. Však poněvadžs toho tak žádostiv, dobře.“ A napsav cedulku: _Speculare_ (to jest: _Dívej se_ neb _Zpytuj_), dal mi a pustil mne.

</section>
